I ’a’ayaw no 22 a mihecaan no nini a romi’ad i, mafalicto a matongal ko rikec no mita to “San-paw” sanay a tilid i, “Yin-cu-min” hanto ko pipangangan. Onini i, o palasawaday to misawili’ay misakakinihay konini a ngangan, ato pasifana’ay a pahapinang ao “Tapang no Taywan a tamdaw ko Yin-cu-min-cu” sanay. Itini tona parenaan a tomireng, ta manga’ay mi’awas kita a tala ’a’ayaw anini. Komod han no mako ko Cen-fu a mita’ong to polong no Yin-cu-min-cu, a paini to ngodo^ no faloco’ no niyam. 400 a mihcaan to ko pades ato masakakinih ko polong namo, na onian saka Komod a han no mako ko Cen-fu a mita’ong kamo. 


Paso’elin kako, tangasa anini i, taliyok no ’orip ako i, iray ho ko hamaan a ta’ongen sanay a tamdaw. Onini ko satadamaanay a demak no mako anini a komod to Cen- fu a mita’ong. Oya palanga’ayay sanay to misakakinihay a demak, ano ca o heci no saka comahad no tamdamdaw ko roray pades no finacahan sanay a haharatengen i’ayaw i, o sasafaloco’en no mako anini a mifalic, inian ko sa’ayaway a haharatengen.
                                        
Sakameden ako ko sowal a paini, nawiro mita’ong kako to Yin-cu-min-cu. Onini a pala^ i Taywan i, ’ayaw no 400 a mihcaan iraayto ko maro’ay a tamdaw. O nangra sa a fana’ a ma’orip, iraay ko sowal, serangawan, lekakawa no ’orip ato saliyoh no ’orip. Nikawrira, ira ko nai papotalay onini a pala^ a tamdaw a midefongay.                        
                                        
Talacowa ona irikoray a tahini a tamdaw ko saka molahad no saway, nikawrira, onini a tamdaw ko milifokay to saka’orip no i’ayaway a maro’ a tamdaw. Lasawad sato caira i kananaman naira a pala^, matiya sato o palafangay, caayto ko tanosok, malacofocofokay to ko ’orip.
                                        
O pades no roma a finacadan ko saka cipoc no mikowanay. O a’imeren koni a saway, papainien ko so’linay a demak a pangiha’. O tadamaanay a sasafaloco’en no Cen-fu koni a demak, onianay saka tomireng kako anini a mita’ong. Ano caay kahatira i, o caayay ko mo^celay a kitakit ko kitakit no mita. 
                                                        
Ira ko cecay “ O sawayan no Taywan tong se ” sanay a codad. Sowal sa i pali’ayaw a sowal “ Awaay ko saway no Taywan. O Olanda^ ko militapangay, ci Cen Cen-kong ko midemakay, o Cin-tay ko parafaray” sa ko sowal , o no payrang a harateng koni. Nawhani, i’ayaw no pinapina a patek a mihcaan i, iraa:yto ko Yin-cu-min-cu a fanacadan toni a pala^. O kadofahay a serangawan ato taneng i marayraya:y to itini. Orasaka, komod han no mako ko Cen-fu a mita’ong to Yin-cu-min-cu. 
                                                                
O pipatay pi’afas no Olanda ato ni Cen Cen-kong to ’orip no Tangafolan; piri’ang no Cing-caw ato pisapangcah no Ripon a nikowan, tangasa i lotokay enaray sanay a pikowan no Min-kok. O tayniay i Taywan a mikowanay tina 400 a mihcaan i, sahto o sala’is ko sapi’afas ato sapiri’ang to saka ’orip no Yin cu-min-cu. Orasaka, komod han ako ko Cen-fu a mita’ong to Yin-cu-min-cu. 
                        
Pakayni i nanaman no ’orip no Yin-cu- min-cu ato taneng no to’as ko saka saysay, saka nga’ay no niyaro’ ato taliyokay a pinalengaw. Nikawrira, yo mapatireng no aniniay a Kitakit ko sapihalaka to niyaro’ a demak i, mapalasawad to ko lekakawa ato pakoniyaniyah a ’imar no Yin-cu-min-cu. Mapalasawad ko yofayof ato caayto ko mamahayda ko salongoc no ’orip. Orasaka, kotay han ako ko Cen-fu a mita’ong to Yin-cu-mincu.                                         
Na iraay ko sowal no Yin-cu-min-cu, yo o Ripon ko nikowanay i, macengel a pala no Riponen ko lekakawa, o roma sato, ikor no 1945 a micaan i, palasawaden no Cen-fu ko sowal, caay ka nga’ay a somowal to sowal no tireng, saka lasawad sa ko sowal no Yin-cu-min-cu ato no Tangafolan. To hatiniay mikowanay a Cen-fu, caay kaedeng ko pidipot to saka rayrayaw no serangawan no Yin- cu-min-cu, Orasaka, komod han ako ko Cen-fu a mita’ong to Yin-cu-min-cu. 
                                                                                
Toya mihcaan, yo mafokil ko Fotod a tamdaw i, liapa^ han no Cen-fu a midokdok mi’tli i Fotod ko cisawarakay a ’afo no he-neng. Oni ko saka makari’ang ko ’orip no i Fotoday a tamdaw. Orasaka, komod han no mako ko Cen-fu a mita’ong to Yin-cu- mincu.
                                                
Yo midefong i Taywan ko sapapotalay a tamdaw i, sa’ayaway a makari’ang i, oya maro’ay i no^etipan a dafdaf a Tangafolan a finacadan. Oya madado^do^ay a mikowanay ko palasawaday to Tangafolan a finacadan. Orasaka, komod han no mako ko Cen-fu a mita’ong to Tangafolan a finacadan.                                                                
Irikor no pipasasiyor to pikowan i, na irato ko pipaca’of no Kitakit to salongoc no Yin-cu-min-cu. Mihayda ato misa’icel ko Cen-fu a midemak tonian. Mapasadakay to no mita ko “paranaan a rikec no Yin-cu-min-cu” nika onini a rikec i, caay ka lalen ko yofayof no Cen- fu a milayap. Caay ka narikay kasolinga’ ato caay ka ha^emin ko midemakan no niyam. Orasaka, komod han no mako ko Cen-fu a mita’ong to Yin-cu-min-cu.
                                        
Malita’ang ko Taywan to “adihayay a kasasiroma no serangawan” sanay. Nikawrira, o sakatanektek no tireng, sapasifana’, saki’orip, sapikowan a kalodemak i, irarem ho no roma a finacadan. O roma sato, caay ka lasawad ko pisakakinih to Yin-cu-min-cu. Caay ka solinga’ no Cen-fu konini a demak, saka mapakaroray ko Yin-cu-min-cu. Orasaka, komod han no mako ko Cen-fu a mita’ong to Yin-cu-min-cu.                                                                 
Caay ka tatodong ko pisa’icel no niyam, to kasarayray, o saka hatini namo a mapades tahanini i, o nikaca kanarikay no niyam a pakahapinang to rarima no namo, orasaka, maanen aca haw.
                                        
O pita’ong anini, talacowa maapacay to, nika o litapang koni. 400 a mihcaan o roray ato pades no Yin-cu-min-cu i, caay ka nga’ay pakayni i cecay a tilid ato pita’ong a malahdaw sanay ko pinanay no mako. Nikawrira, so’linay ko hinatala no mako, o nipita’ong anini i, i laloma’ay ho nonini a kitakit a tamdaw i, pasayraen i kasasisolol ko litapang ko nga’ay. 
                        
Pakaynien ako i cecay a taneng no Yin- cu-min-cu, a pasowal to demak anini. I sowal no Tayal “so’linay a demak” sanay i, “Balay” han. “kasasisolol” sanay i “Sbalay” han, ’ayaw no “Balay” a tilid tongal han to “s” a tilid i, “so’lin a demak” ato “kasasisolol” a sowal i makakafitay sanay. Ano pahci^ han ko sowal i, so’linay a kasasisolol i, deng so’linen ko faloco’ a masaso’ayaw ta malahci ko demak. 
                                                                
I serangawan no Yin-cu-min-cu, ano ira ko pararaway to cima a tamdaw , ano mangalay a masasisolol i, palisaoten no mato’asay ko miri’angay ato makari’angay a tamdaw. Masa’opo^ caira i, caay ko nika pita’ong a cecay, alapasadak caira to nai faloco’ay a sowal. Yo maherek a paini to so’linay a rayray no demak i, ta: han no mato’asay a matatakid, mata’lifayto a demak i ta’lif hato. Onian koya “Sbalay” sanay. 
                                
                                        
Hinatala kako anini tona sa’opo^, o Cen- fu ato Yin-cu-min-cu i, masasi Sbalay. Oya moraraway ato so’linay a rayray no demak i ’ayaw i, hacecay a han no mako a patalahekal. Ano honi, a ira ko Yin-cu- min-cu a salikaka paini to nafaloco’an niira. Mangodo kako a milongoc to sapisololaw namo, nikawrira, milongoc kako i tamowanan, o mararaway i’ayaw i caay to piliyaw, ira ho ko cecay a romi’ad konini a Kitakit i, pasayraen i kasasisolol karari’ari’ay ko nga’ay. 
                                
O litapang konini, malaheciay ko kasasisolosolol a demak, caay ka i Yin-cu- min-cu ato Tangafulan a finacahan, o Cen- fu ko pi’arawan. Mafana’ay kako deng o pita’ong caayay katatodong, kianini litapang mihalaka ko Cen-fu to midemakan no Yin- cu-min-cu, itini tona demak a mahapinang so’linay misololay konini a Kitaki.
                                        
So’linen ako a palosiyang, o papatirengen i Cong-tong-fu ko “yofayof no mocelay a saway no Yin-cu-min-cu ato mifalic palamo^celay a iing-kay”. Kako o Cong-tong ko kakeridan nonini a sa’opo^, malakapot to dayhiw no kalofinacadan mikilim to mocelay a saway, ikor i, malecaday ko paenaran a malacafay mihalaka to demak no Kitakit.
                                        
So’linen no mako a pasowal, o iingkay i Cong-tong-fu i, malecaday ko paenaran ato nika tadamaan. O saka ira no dayhiw no kalofinacadan ato Tangafolan i, o nikalecad no faloco’ no niyaro’ ko tapang. Onini a yofayof i, o mihalakaay to kalodemak no Yin- cu-min-cu, orasaka, manga’ay a talafafawen ko ngiha’ no finawlan. 
                                
O roma sato, longocen ako ko Sin-cen-yin patosok to romi’ad a mikayki to saki “milahciay to paranaan a rikec no Yin-cu-min-cu a iingkay”. O mihalakaan no iingkay i, manga’ay a malalicay to Cen-fu, ato i kalosa’opo^ no Sin-cen-yin, a misalof to demak. Mato mikilim to masafaloco’ay a saway, palowad to pakoniyaniyah pikowan, saka comahadnosaka’orip,pirayraytoserangawanato sapasifana’, saka ci pa’es no tireng, ato pidipot to i tokayay ko ’orip a finacadan. 
                                
Oya aniniay a rikec ato serangawan no Yin- cu-min-cu, iraay ko masasiikoray, orasaka, patirengen ita ko mafana’ay to no rikec a “ saki rikec a tayal to Yin-cu-min-cu a sa’opo^” sanay, ta masaysay malowan ko rawraw i nanaman no ’orip no Yin-cu-min-cu ato sakedec a rikec no Kitakit.
                                        
Wa ira ko pilongoc no mako to kaloyofayof a sa’opo^, misakalamkam a misalof to mapatalahoingay ciraraway na mi’adop i saliyoh, yo cilekakawa ko Yin-cu-min-cu, nawahani, citama’ i caay ko sapili’acaaw. Orasaka, kilimen no mita ko saka nga’ay a makaykic nonini a demak. 
                                
Longocen haca ako ko kaloyofayof a sa’opo^, pasadak to masamaanay ko demak sa mapateli i Futod ko cisawarakay a ’afo no he-neng sanay a codad. Ta i’ayaw no nika losimet nonini a ’afo no he-neng i, pafelien ko Futod a finacadan to matatodongay a sapalolol.
                                        
I kangodo^ to Tangafolan ao Tangafolan kami sanay to ’orip no niyah i, ’ayaw no 9 a folad saka 30 a romi’ad i, maainiini kami to pakayniay i rikec, ta maanen a pafeli ko Tangafolan a finacadan to malonangraan a tatodong.
                                        
Anini a mihcaan 11 ko folad saka 1 a romi’ad, litapangto kami a nikenis pahapinang to saliyoh a sera no Yin-cu- min-cu. O citodongay to rikec no niyaro’ i, litapangayto a matayal, saka, a hacecay han a nilahci ko niharatengan to pakoniyaniyah pikowan. Paroharohen no niyam a pasadak i Li-fa-Yin ko tadamaanay a demak no Yin-cu-min-cu to “rikec no pakoniyaniyah pikowan”, “rikec no sera ato riyar”, “rikec no saka comahad no sowal”. 
                                        
Anini herek no lahok, pasa’opo^en niyam ko polong no Yin-cu-min-cu sin-cen a pikayki. Paratoh ko Cen-fu to adihayay a mihalakaan a demak. To mihcacaan no 8 a folad saka 1 a romi’ad, o paparatoh ko Sin-cen-yin i polong no Yin-cu-min-cu to nidemakan a mo^celay a saway ato fa^lohay a palamocelan a demak. Lahcien ko tapang a rikec no Yin-cu-min-cu, lahcien ko mo^celay a saway, ta mapatereng ko paranaan no pakoniyaniyah pikowan, onini a tolo^ay ko hahalakaen no Cen-fu to demak no Yin-cu-min-cu. 
                                
Longocen ako ko iniay, minengnengay to tilifi ato mitiya polong no Yin-cu-min-cu, malacafay kita a pawacay mikantok tonini a demak. Nanay sa’icelen namo o Yin-cu-min-cu a mitiwatiw, paini to fana’, ta malahci ko nihaydaan no Cen- fu, so’lin mifalic ko moraraway a demak i’ayaw. 
                                
Aray han ako ko polong no Yin-cu-min-cu, kamo ko mipalalay to polong no Kitakit, onini a nipasaripa’an a sera^ ato rayray no to’as, iraay ko caay ko mamafalic a satadamaanay, onini a satadamaanay i, o papafelien to sakangod ciira.
                                        
Iikor to i, pakaynien niyam i pilahci to mihalakaan a tayal, to saka caay ka lasawad kapawan to sowal ato serangawan ko teloc no Yin-cu-min-cu, ato maro’ay tonini a pala^ no Taywan a finacadan, ta caayto ka matiya o pakoyocay a misatiwatiwal i pala^ no niyah. 
                                                        
Longocen ako ko polong no Siya-kay malacafay a misa’icel, mafana’ to saway, to pala^, to kasasiroma no serangawan no mita. Pasayraen i kasasiri’ay, malacafay , sasipalada’ ko rakat no mita i Taywan, ta so’linay fa^lohay a kitakit koni.
                                        
Longocen no mako ko polong no finawlan, pakayni tona demak anini, malacafay kita a palowad to mo^celay masolinga’ay a kitakit, o cecay a so’linay malalenay a kitakit.
                                        
Aray polong no finawlan.